<section class="news-section" id="koncept" aria-live="polite">
    <p>V za teorijo tehnologije prelomni knjigi <em>O načinu obstoja tehničnih objektov</em> je 
        Simondon razmerje med kulturo in tehniko že leta 1958 diganosticiral kot: 
        “Kultura se je vzpostavila kot obrambni sistem proti tehniki.” Medtem, 
        ko se od srede 20. stoletja ni veliko spremenila obrambna drža etablirane kulture, 
        pa se je vmes radikalno spremenila kultura sama. 
        Če je v času Simondona kultura še delovala kot (tehnizirana) kulturna industrija, 
        ki je, zaradi neinteligentnosti vpletene tehnologije in kot so poudarjali kritiki od Adorna do Stieglerja, 
        siromašila človeško izkušnjo, se je v 21. stoletju, z razvojem avtonomne strojne inteligence v obliki generativne umetne inteligence, 
        ki temelji na globokem učenju, tehnika sama kultivirala oziroma postala kultura, vzporedna človeško generirani kulturi. 
        <br><br>
        Tehnologija danes ni več - če je kadarkoli zares bila - v instrumentalnem odnosu do kulture, 
        kot nekaj kar kultura (kot domnevno ekskluzivno človeška dejavnost), s takšnimi ali drugačnimi učinki, 
        uporablja, medtem ko je dejanska kreativnost na človeški strani. Stroji danes uporabljajo naravni jezik ter avtonomno generirajo kulturne vsebine, 
        zaradi česar oblike kulturne kritike iz 20. stoletja za razumevanje in kritiko današnje kulture niso več relevantne. Problem (intelektualni in praktični) 
        ni več v tem, da bi bila kultura tehnična, temveč v tem, da je tehnologija postala kulturna, kar povsem spremeni teren kulturne kritike in teorije tehnologije.<br><br>
        Konferenca bo  raziskovala ravno ta obrat in njegove teoretske, kulturne, ekonomske in druge učinke, 
        pri čemer so dobrodošli prispevki s področij sociologije kulture, kulturologije, medijskih študij, filozofije, 
        jezikoslovja, prevodoslovja, računalniških in informacijskih ved, teorije (in prakse) sodobne umetnosti in oblikovanja in drugih. 
        Zanimajo nas tako teoretski kot empirični oziroma metodološki prispevki ter (predvsem) njihovo presečišče, tj. kako misliti in raziskovati 
        nove oblike tehnološko generirane kulture in pri tem presegati predsodke in zastarele koncepte, vezane ne pretekle oblike kulture in tehnologije.
        <br><br>
        Uradna jezika konference bosta slovenščina in angleščina.
        Konferenca bo brezplačna, odprta za javnost in brez predhodne registracije.<br><br>
    </p>
</section>
   
